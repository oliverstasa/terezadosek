Honzovo Já
<br><br>
Bakalářský scénář KAT, první verze:<br>
<b>Tereza Došková</b>, KSD, 3. ročník 2019/2020<br>
Vedoucí práce: MgA (?) Ondřej Javora<br>
<br>
<br>
<br>
<br>
<br>
EXT. – Vesnická louka – ráno<br>
<br>
Slunce. Pálí na obloze a je ho velký kulatý kotouč. Najednou je z něj dukát, padá a po boku se kutálí doprava jako hodiny. Dopadne na zem, zrovna u dubové zapíchnuté hole, ze které na něj, teď už jako na velký plochý kámen, dopadne stín – jsou z něj sluneční hodiny. Je ráno.

Hůl je HONZOVA. Vedle ní je HONZA, napůl opřený o zralou jabloň, spí v ještě orosené trávě. Bum! Jedno z jablek se odrazí HONZOVI o čelo a udělá velkou modřinu. HONZA spí dál. Slunce stoupá po obloze a z mraků nad stromem vyletí vrána. Sedne si na větev nad HONZOVOU hlavou a pak s ní škodolibě zaklepe. Bum! Další jablko a další modřina.

Stín na kameni postupuje, až je úplně kratičký a na podzimní krajinu žhne polední slunce. U Honzova stromu se zastaví zajíc – HONZY si prve nevšimne a až když do něj narazí, ze strachu dupne. Jak dupne, ze stromu spadne třetí jablko. HONZA má už celou modrou korunu, ale nic z toho ho nevzbudilo.

HONZA sebou nespokojeně zamele a zkusí se uložit pohodlněji. Jak sebou mele, z koruny stromu se uvolní poslední jablko. Padá, ale než stihne dopadnout na HONZOVO čelo, zastaví se přesně na kraji vyčnívající větve/spadne do díry v kmeni/je zachyceno. HONZA otevře oči.

Chvíli mrká, rozhlíží se a pak trochu neohrabaně vstane, vezme svou hůl – tím rozbije sluneční hodiny, přehodí přes rameno puntíkatý ranec. Než sejde na cestu, vezme z větve poslední, nespadnuvší jablko a mine tři spadená. Kráčí dál, vzhůru na kopec. Když vyjde na vrchol, v dálce uvidí černající se věže vzdáleného zámku.

EXT. – Honzova cesta – den/noc

Time-lapse. Jak HONZA prochází krajinou, stromy a květiny se kolem něho mění, kopce se mu točí pod nohama, jak cesta ubíhají. Povozy se kolem něj míhají, kupci probíhají i s naloženými ranci. HONZA vytrvale šlape.

EXT. – Zvonice u hřbitova – večer

Je večer. HONZA zastavuje u velké zvonice u hřbitova. Padá noc, a tak si tam vleze, aby spal pod střechou. S povzdechem otevře puntíkatý šátek a zadívá se na první buchtu od maminky. Je ještě celá pocukrovaná a načechraná. S chutí se zakousne – usne.

FLASHBACK



INT. – Světnička Honzova domu – ráno

Malá a kulatá MAMINKA v šátku pomalu a obřadně skládá do puntíkatého šátku čerstvě upečené buchty z pekáče. Za ní na kavalci sedí už na cestu přepravený HONZA a pozoruje ji.

MAMINKA už zabalené buchty dává HONZOVI a podává mu cestovní hůl. Nad hlavami jim zapíská celou hodinu kukačka v kukačkových hodinách. HONZA políbí MAMINKU a vychází ven. Mizí na cestě, MAMINKA mu s šátkem mává. Stále za ní odbíjí kukačkové hodiny.

KONEC FLASHBACKU

INT. – Zvonice u hřbitova – noc

HONZA se s trhnutím probudí, nad hlavou mu sama od sebe odbíjí zvonička půlnoc. Zpoza zdi slyší štráchání. Vytáhne se do průhledu zvoničky a pohled mu padne na hřbitov.

Na hřbitově se z jednoho z hrobů hrabe nebožtík. Když je venku, sundá ze sebe překvapivě čistě bílou košili a položí si ji na náhrobek.
HONZA se podívá na svou, tenkou a propocenou košili a pak znovu na nebožtíkovu čistou. Vysápá se ze zvoničky a když si ověří, že kostlivec nikde, rychle košile vymění a čistou si oblékne.

Spokojeně se vrátí do zvoničky, zatarasí dveře a usne.

INT. – Zvonice u hřbitova – nad ránem

Na dveře zvoničky někdo mocně zabuší. HONZA po nich loupne okem a pomalu se postaví. Za dveřmi stojí kostlivec s HONZOVOU košilí a nesrozumitelně láteří – mává při tom košilí nad hlavou. HONZA se na něj podívá průhledem ve zvonici, ale nic neříká. Pak mávne rukou a jde si znovu lehnout.

Kostlivec se naštve a začne se šplhat po hladkém dřevě zvonice. Ostré kosti prstů se mu zasekávají do dřeva a rychle stoupá. HONZA si toho všimne a chvíli hledá, co dělat. Pak se rozeběhne a ramenem narazí do zdi zvonice. Ta se rozklepe a kostlivec o kus sklouzne. Šplhá ale dál.
Honza to tak zopakuje ještě dvakrát, ale žádný výsledek a kostra už je skoro v okénku, kudy se může hravě protáhnout. HONZA zaloví v ranečku a vytáhne ven čtvrté jablko. Podívá se mezi ním a kostrou a pak se pořádně napřáhne. Zrovna jak se objeví v okně, kostlivcova hlava, trefí ji HONZA rovnou mezi oči, až se jí zuby rozletí.

Krajinu najednou pohltí rozbřesk, a ještě, než kostlivec dopadne na zem, s příchodem světla se z dálky ozve kokrhání kohouta. Kostlivec zmizí.
EXT. – Honzova cesta – den/noc

Time-lapse. Jak HONZA prochází krajinou, stromy a květiny se kolem něho znovu mění, kopce se mu točí pod nohama, jak cesta ubíhají. Povozy se kolem něj míhají, kupci probíhají i s naloženými ranci. HONZA vytrvale šlape až dojde k rybníku.

EXT. – Rybník – večer

HONZA se rozhlédne po rybníku – vrby, rákosí a cesta okolo, na hladině dohasínající slunce – a posadí se na břeh. Rozbalí si z rance další buchtu a začne jíst. Najednou vedle něj zapraská listí a vedle něj si sedne hřmotný muž, pruhované tričko a odhalené svaly, který mocně bafá z dýmky. Nic neříká, jen sedí vedle a dívá se kamsi přes rybník.

HONZA chvíli neví, co a dál jí. Pak ho něco napadne a nabídne vedle sedícímu muži s dlouhými vlasy buchtu z rance. Ten si vezme. Chvíli v tichu jedí. Pak se muž vedle HONZY natáhne a nabídne mu zabafat z dýmky.
HONZA pokrčí rameny – proč ne – a mocně si potáhne. Kouř je ale silný, podivně zelený a jak se rozkašle vyrazí ven HONZOVI snad i ušima, až zahalí celý obraz.

EXT. – Rybník – noc

HONZA se probudí. Na břehu leží sám, nikde nikdo a na hladině rybníka se zrcadlí ohromný měsíc. HONZA si promne oči a pak se lekne, protože na cestě uslyší hlasitě se dohadující hlasy. V panice skočí do nejbližšího rákosí a vykoukne ven.

Po cestě se blíží vlk a liška, oba na zadních a oblečení jako lidé. Úplní tanečníci k muzice. Vlk si zkroušeně mne břicho a pak si trucovitě sedne na břeh rybníka. Liška mu domlouvá – nic z toho neslyšíme – jen se nad ním sklání a klidně cosi vysvětluje. Vlk se od ní odvrátí. Liška přemýšlí a pak ukáže na rybník. Nad hlavou se jí objeví obraz měsíce, který se změní na veliké kolo sýra – ementálu. Vlk to zpozoruje a mlsně se olízne.
Nedá se pobízet a rychle se přihrne ke břehu a začne hltat vodu. Liška stojí opodál, packy založené na hrudi a tiše a škodolibě vlka pozoruje.

Vlk pije a pije a HONZA třeští oči, protože rybníka rázem ubylo, až zbylo jenom dno a na něm se pleská pár stříbřitých ryb. Podívá se na vlka, který se sotva kutálí a na lišku, která v tu chvíli rychle přiskočí k vlkovi a nenápadně mu pod ocas zašpuntuje celou hrst trávy. Vlk je tak přepitý, že si toho nevšiml a liška už ho tahá na cestu dál.
HONZA si nechce nechat nic ujít a začne je sledovat. Odcházejí.
EXT. – Zábava – noc

Liška a vlk se vmísí do davu tanečníků a opilců – je to možná nějaká svatba nebo svátek. Vlk je tak přepitý, že by nejradši jídlo neviděl a odvrací se od něj, ale liška se cpe, kde může, dokud se po ní neoženou.

HONZA, který se drží stranou toho zvláštního veselí, i liška pozorují vlka, jak se kolíbá mezi tanečníky a snaží se držet rytmus. Nejde to, a tak k němu přiskočí liška a snaží se ho vést. Brzy se jim všichni smějí.

Když začne hrát další písnička, liška zastaví a ukáže obecenstvu jeden vztyčený dráp „počkat!“ a jak se vlk točí a točí, přiskočí k němu a ze zadele mu vytrhne napěchovaný chomáč trávy.
Celé veselí je rázem ohozeno celým rybníkem. Stoly plavou, kočky, psi i lidé, jen liška se nemůže smíchy sesbírat a vlk se na to dívá s hrůzou. I HONZA se směje, dokud první z můžu nezačne nadávat, nepopadne nejbližší hůl a nejde na vlka i s liškou. Celý dav se za nimi žene z vesnice, ale klouže jim to na blátě, jak z vlka stále crčí voda.

HONZA zůstal sám. A kolem něj jsou stoly plné jídla. Zkontroluje, jestli ho nikdo nevidí a začne si do puntíkatého šátku cpát kachny, koláče, šišky i chleba.

EXT. – Honzova cesta – den/noc

Time-lapse. Jak HONZA prochází krajinou, stromy a květiny se kolem něho znovu mění, kopce se mu točí pod nohama, jak cesta ubíhají. Veliký a naditý ranec mu nadskakuje na zádech, ale HONZOVI se jde lehce. Povozy se kolem něj míhají, kupci probíhají i s naloženými ranci. HONZA vytrvale šlape až dojde k podzámčí velikého zámku.

EXT. – Podzámčí – den

HONZA prochází prázdným podzámčím a diví se, kde jsou všichni – nahlíží do prázdných oken, míjí prázdné stánky a jediná živá bytost, kterou najde, je kočka, která vyjídá zbytky ze stolu v jednom panském domě, kam nahlédl oknem.

Najednou se městem ozve hrozný řev. Zpoza zámeckých věží se vynoří velká hlava, pak druhý a pak další. Tříhlavý drak soptí a kroutí očima a HONZA hlasitě polkne. Rozhlíží se kolem sebe, přemýšlí, co dál. Pohled mu padne na ostře vypadající vidle. Znovu se podívá na draka. Ne, tohle ne. Pak uvidí koně – je celý oblečený do brnění a vedle něj je opřený krásně zdobený, zlatavý meč. HONZA se znovu podívá na draka. Ani to ne.

Poslední, na co se HONZA podívá – a to už si ho drak všimne a pomalu se sápe k němu – je místní pivovar. Má vyvalená vrata, ale přímo uprostřed dvora je veliký dubový sud plný piva, kterému ještě od pípy kape pěna. HONZA rychle přemýšlí. Z nedaleko stojícího stánku popadne kus látky a přehodí si ji přes ruku jako číšník. Pak se drakovi ukloní. Pokyne mu, aby ho následoval „prosím, pane“.

Pak volným krokem dojde k pivovaru, k sudu přistaví dlouhý stůl, položí na něj svůj puntíkatý ranec a začne vykládat ven všechny dobroty, které předchozí noc vzal na nešťastné tancovačce. Nadívané, pečené husy a k nim mísy plné knedlíků a zelí, vedle nočky polité máslem, až skoro házejí prasátka, pečená jablka, šišky s mákem a další. Dračím hlavám z toho oči přecházejí a se zájmem se skloní blíž, aby na jídlo i zvláštního číšníka dobře viděly.

EXT. – Dračí pivovar – den

Když má HONZA hotovo, přitáhne pod sud s pivem necky a s vážným výrazem, zatímco se dívá dračím hlavám do očí, do něj začne napouštět pivo. Když má pěny skoro po kolena, tok zastaví a drakovi pokyne.

Hlavy se po sobě podívají, ale pak se jedna po druhé skloní, aby prozkoumaly podivnou hostinu. Nejdřív do sebe naházejí husy, chňapají po sobě, když na nějakou nezbyde. Pak noky a knedlíky a zelí. Vždycky, když na nějakou nezbyde, ožene se po ostatních, a tak ke konci stolů a šiškám dorazí pořádně naštvané. Když do sebe naházejí poslední šišky a přijde jim žízeň, už na sebe výhrůžně pouští kouř a cvakají velkými zuby. HONZA velké bílé tesáky zděšeně pozoruje, ale hrdinně stojí u piva.

Znovu drakovi pokyne a rozhrne kouř, aby bylo vidět na necky plné piva. Po jídle přijde žízeň – HONZA se hluboce uklání a ustupuje stranou, aby měly hlavy dost místa.

To ale stejně nemají a začnou po sobě vyjíždět. Jak se dvě perou, třetí začne hltavě lemtat pivo a jak se ostatní všimnou hlasitých loků, vrhnou se na ni. Na zemi zůstane ležet jen rozkousaná kost místo hlavy. Teď se zbylé dvě snaží dostat k neckám, ale ani ony se nevejdou. Druhá hlava zůstane bezvládně ležet na zemi a třetí nad ní vítězoslavně funí. Skloní se k neckám, ale ty s v boji dračích hlav převrhly a pivo se rozlilo do dračí krve po celém dvoře. A HONZA nikde.

Drak se rozhlíží, tuší, že něco není v pořádku, když v tom najednou ze stínu a kouře vyskočí HONZA a mohutným kladivem na prasata poslední dračí hlavu přetáhne po hlavě. Drak zařve a po HONZOVI se ožene. HONZA se uhne, ale druhou tlapu už nevidí a odletí stranou. Rychle se ale zvedne – diví se, že mu nic není, ale umrlčí košile, kterou má na sobě září jako to nejlepší brnění. I drak se diví a HONZA toho využije a znovu ho bací. Dračí hlavě se zkříží oči a padne k zemi. HONZA se nad draka postaví a pro jistotu mu dá další ránu, poslední, do třetice všeho dobrého i zlého.

HONZA nad drakem stojí s palicí a zhluboka dýchá. Okolo se pomalu začnou otevírat okenice a objevovat se první lidské hlavy. HONZA se usmívá – ozývá se jásot.

INT. – Královská síň – Den

HONZA za velkých poct prochází k trůnu. Lidé okolo jásají a HONZA se s úsměvem rozhlíží. Přijde k trůnu, chce se na něj posadit, ale je zastaven jedním z komořích. Ten ukáže na sedadlo a HONZA si až teď všimne, že uprostřed polštáře tam sedí obstarožní ropucha s korunkou na hlavě a upřeně a prosebně se mu dívá do očí. HONZA se rozhlíží, co má dělat, ale všichni okolo jen obřadně stojí. Tak se natáhne, ropuše sundá korunku a pak ji mohutným obloukem vyhodí z okna. Zazní lidský výkřik.

HONZA znejistí, ale zdá se, že je jediný, kdo si toho všiml. Posadí se.
Jakmile dosedne, několik sloužících mu přinese krásné zlaté roucho a jiní mu sundají jeho umrlčí košili. Jakmile je košile pryč a rouchu má na ramenou, HONZA chce poddaným zamávat, ale zjišťuje, že nemůže.

Ruce i nohy se mu smrskávají, mizí v záplavě zlaté látky, až se na svět dívá odkudsi z polštáře trůnu. Kdosi odhrne látku, aby HONZA viděl a posadí mu na hlavu drobnou korunku.

Z HONZY je žabák a dav divoce tleská.

HONZA neví, co má dělat. Nešťastně kváká, ale všichni se tváří, jako kdyby to bylo normální. HONZA přemýšlí. Začne špulit zelené rty na okolo jdoucí děvčata, ale ta radši utíkají.

Sál utichá, lidé se rozcházejí. HONZA sedí na trůně a je úplně sám.

EXT. – Honza králem – den/noc

Time-lapse. Jak HONZA sedí na trůnu, drapérie a ozdoby kolem něj se mění podle ročních období, uběhne rok a HONZA čím dál víc upadá. Sedí rozcapený na trůně a nenaloženě žere mouchy ze stříbrného podnosu. Lidé se kolem něj míhají jako nejasné skvrny, dokud zase nepřijde podzim a sál najednou neztichne.
HONZA v očekávání zvedne hlavu. Na konci sálu před ním se otevřou dveře a dovnitř vejde –
HONZA!
Žabí HONZA vytřeští oči a sleduje, jak se jeho lidské Já blíží za nadšených pokřiků davu. Žabímu HONZOVI pomalu dochází, co se stane, a ještě, než lidský HONZA stihne vystoupat k trůnu, žabí HONZA z něj nemotorně seskočí, a ještě, než ho stihne někdo chytit, schová se za nedalekou draperii. Lidský HONZA pokrčí rameny a posadí se. Rituál sejmutí košile, položení roucha a proměny v žábu se opakuje.

První žabí HONZA chce utéct, ale najednou kolem něj začne znovu ubíhat čas a on se mezi barevnými šmouhami měnícími výzdobu a světla nemůže dostat ven. Musí počkat na další výměnu.

A skutečně, otevřou se dveře a dovnitř znovu vchází lidský HONZA. Teď už panikaří oba žabí HONZOVÉ. Jeden schovaný v draperii a druhý na trůně. I žabího HONZU na trůně napadne, že se nestane nic dobrého a uteče do té samé draperie, kde se schovává první HONZA. Ten na něj vrhne rychlý pohled a v mžiku, ještě než se druhý žabí HONZA stačí vzpamatovat, ho vyhodí zase ven do sálu. Tam je popadnut a vyhozen z okna. Žabí HONZA pozoruje, jak jeho žabí já letí ven a třese se strachy. Pak si ale dodá kuráž, a ještě, než poslední oslavující vyjdou ven, prohopká mezi nimi ven.


EXT. – Honzova cesta – den/noc

Time-lapse. A utíká ze zámku a utíká z města a pryč, pořád pryč. A mine rybník, kde viděl lišku a vlka a mine hřbitov a běží kolem stromu, kde mu na hlavu spadla jablka, až doběhne domů do vesnice a do rodného domu. Schová se do muškátů pod oknem a nakoukne dovnitř.

INT. – Honzův rodný dům – den

Paní máma zrovna dává lidskému HONZOVI raneček buchet na cestu a vyprovází ho ke dveřím. Když mu domává a zapadnou za ním dveře, začne zadělávat na další, kukačka dokončí svůj pokřik. Nad pecí se kdosi převalí a pak se dolů spustí dvě mužské nohy a za nimi další, nový HONZA. Žabí HONZA to všechno s hrůzou sleduje.

Lidský HONZA se obléká a paní máma dopéká buchty. Znovu je balí a znovu lidského HONZU vyprovází. Žabí HONZA to už nemůže vydržet, a zatímco je paní máma odvrácená, vleze dovnitř a schová se na polici mezi hrnky. Další HONZA slézá z pece a znovu je vyprovázen ke dveřím.

Kukačka vyletí ze svého hodinového hnízda a začne odbíjet celou. Žabí HONZA to nemůže vydržet a dlouhým žabím jazykem ji zastaví. Dřevěný ptáček se chvíli mele, ale pak utichne. Paní máma ani lidský HONZA si toho nevšímají. Nemůžou, ve chvíli, kdy utichly hodiny, se oba zastavili v pohybu.

Žabí HONZA vytrhne kukačku z hodin úplně a se zadostiučiněním ji schroupe a polkne.

Proskáče kolem ztuhlých postav lidského HONZY a paní mámy a odchází pryč z vesnice.

EXT. – Honzova cesta – den/noc

A skáče pryč, pořád pryč. A mine strom, kde mu na hlavu spadla jablka a pod kterým teď spí další lidský HONZA a mine hřbitov, kde se zrovna HONZA ukládá ke spánku a přijde k rybníku, kde viděl lišku a vlka a vlasatého muže s dýmkou.

EXT. – Rybník – večer

Žabí HONZA sedí u rybníka a pozoruje svoje lidské já, jak se schovává v křoví před vlkem a liškou. Když si vedle žabáka HONZY sedne vlasatý muž, HONZA se na něj ani nepodívá a rovnou se natáhne pro dýmku. Muž mu ji po chvíli dá. Aniž by žabí HONZA spustil oči ze svého protějšku, mohutně natáhne kouř, až se mu naplní vzdušný vak.
Vrátí dýmku vodníkovi a zavře oči. Chvíli medituje a pak vypustí oblak kouře. Zmizí v něm jeho já v křoví, vlk i liška, zámek s drakem, hřbitov, jabloň i rodný dům. Je jen žabí HONZA a vlasatý muž a rybník, ve kterém se zračí bílé kolo měsíce.

EXT. – Hladina rybníka – večer

Nad tichými vlnami a odrazem měsíce letí muška. Krouží nad hladinou a poskakuje, uniká rybám, který po ní tu tam zpod hladiny chňapnou.
Mlask!
Zpoza záběru vyletí žabí jazyk a muška zmizí. Měsíční bílá se rozlije po celém rybníce až vyplní celý obraz.



KONEC
